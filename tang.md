  
【1】.    凉州词（王之涣） 
黄河远上白云间，一片孤城万仞山。 
羌笛何须怨杨柳，春风不度玉门关。 
【2】.    凉州词（王翰） 
葡萄美酒夜光杯，欲饮琵琶马上催。 
醉卧沙场君莫笑，古来征战几人回？ 
【3】.    从军行（王昌龄） 
青海长云暗雪山，孤城遥望玉门关。 
黄沙百战穿金甲，不破楼兰终不还。 
【4】.    出塞（王昌龄） 
秦时明月汉时关，万里长征人未还。 
但使龙城飞将在，不教胡马度阴山。 
【5】.    芙蓉楼送辛渐（王昌龄） 
寒雨连江夜入吴，平明送客楚山孤。 
洛阳亲友如相问，一片冰心在玉壶。 
【6】.    闺怨（王昌龄） 
闺中少妇不知愁，春日凝妆上翠楼。 
忽见陌头杨柳色，悔教夫婿觅封侯。 
【7】.    送元二使安西（王维） 
渭城朝雨浥轻尘，客舍青青柳色新。 
劝君更进一杯酒，西出阳关无故人。 
  
【8】.    黄鹤楼送孟浩然之广陵（李白） 
故人西辞黄鹤楼，烟花三月下扬州。 
孤帆远影碧空尽，惟见长江天际流。 
【9】.    闻王昌龄左迁龙标遥有此寄（李白） 
杨花落尽子规啼，闻道龙标过五溪。 
我寄愁心与明月，随君直到夜郎西。 
  
【10】.    营州歌（高适） 
营州少年厌原野，狐裘蒙茸猎城下。 
虏酒千钟不醉人，胡儿十岁能骑马。 
  
【11】.    塞上听吹笛（高适） 
雪净胡天牧马还，月明羌笛戍楼间。 
借问梅花何处落，风吹一夜满关山。 
  
【12】.    别董大（高适） 
千里黄云白日曛，北风吹雁雪纷纷。 
莫愁前路无知己，天下谁人不识君？ 
【13】.    逢入京使（岑参） 
故园东望路漫漫，双袖龙钟泪不干。 
马上相逢无纸笔，凭君传语报平安。 
  
【14】.    赠李白（杜甫） 
秋来相顾尚飘蓬，未就丹砂愧葛洪。 
   痛饮狂歌空度日，飞扬跋扈为谁雄？ 
【15】.    赠花卿（杜甫） 
锦城丝管日纷纷，半入江风半入云。 
此曲只应天上有，人间能得几回闻？ 
【16】.    戏为六绝句其二（杜甫） 
王杨卢骆当时体，轻薄为文哂未休。 
尔曹身与名俱灭，不废江河万古流。 
  
【17】.    滁州西涧（韦应物） 
独怜幽草涧边生，上有黄鹂深树鸣。 
春潮带雨晚来急，野渡无人舟自横。 
  
【18】.    南园十三首其五（李贺） 
男儿何不带吴钩，收取关山五十州。 
请君暂上凌烟阁，若个书生万户侯？ 
【19】.    夜上受降城闻笛（李益） 
回乐峰前沙似雪，受降城下月如霜。 
不知何处吹芦管，一夜征人尽望乡。 
【20】.    题都城南庄（崔护） 
去年今日此门中，人面桃花相映红。 
人面不知何处去，桃花依旧笑春风。 
  
【21】.    离思五首其四（元稹） 
曾经沧海难为水，除却巫山不是云。 
取次花丛懒回顾，半缘修道半缘君。 
【22】.    乌衣巷（刘禹锡） 
朱雀桥边野草花，乌衣巷口夕阳斜。 
旧时王谢堂前燕，飞入寻常百姓家。 
【23】.    竹枝词其一（刘禹锡） 
杨柳青青江水宽又平，听见情郎江上踏歌声。 
东边日出西边下起雨，说是无晴但是还有晴。 
  
【24】.    近试上张水部（朱庆馀） 
洞房昨夜停红烛，待晓堂前拜舅姑。 
妆罢低声问夫婿，画眉深浅入时无？ 
  
【25】.    七夕（杜牧） 
银烛秋光冷画屏，轻罗小扇扑流萤。 
天街夜色凉如水，卧看牵牛织女星。 
  
【26】.    赠别（杜牧） 
  
多情却是总无情,唯觉尊前笑不成。 
蜡烛有心还惜别,替人垂泪到天明. 
  
【27】.    赤壁（杜牧） 
折戟沈沙铁未销,自将磨洗认前朝。 
东风不与周郎便,铜雀春深销二乔。 
【28】.    泊秦淮（杜牧） 
烟笼寒水月笼沙,夜泊秦淮近酒家。 
商女不知亡国恨,隔江犹唱后庭花。 
  
【29】.    遣怀（杜牧） 
落魄江湖载酒行,楚腰纤细掌中轻。 
十年一觉扬州梦,赢得青楼薄幸名。 
  
【30】.    清明（杜牧） 
清明时节雨纷纷,路上行人欲断魂。 
借问酒家何处有,牧童遥指杏花村。 
  
【31】.    题乌江亭（杜牧） 
胜败兵家事不期，包羞忍耻是男儿。 
江东子弟多才俊，卷土重来未可知。 
  
【32】.    夜雨寄北（李商隐） 
君问归期未有期，巴山夜雨涨秋池。 
何当共剪西窗烛，却话巴山夜雨时。 
  
【33】.    嫦娥（李商隐） 
云母屏风烛影深，长河渐落晓星沉。 
嫦娥应悔偷灵药，碧海青天夜夜心。 
【34】.    寄令狐郎中（李商隐） 
嵩云秦树久离居，双鲤迢迢一纸书。 
休问梁园旧宾客，茂陵风雨病相如。 
  
【35】.    为有（李商隐） 
为有云屏无限娇，凤城寒尽怕春宵。 
无端嫁得金龟婿，辜负香衾事早朝。 
  
【36】.    贾生（李商隐） 
宣室求贤访逐臣，贾生才调更无伦。 
可怜夜半虚前席，不问苍生问鬼神。 

  
